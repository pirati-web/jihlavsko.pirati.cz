---
date: 2020-02-19
category: blog
tags: Jan-Pošvář Charita Jihlava Natural Eva-Nováková
layout: post
title: I polívka může pomoci
author: Hana Hajnová
authorId:  hana.hajnova
image: posts/2020-02-19-i-polivka-muze-pomoci.jpg
---

*19. února 2020, Jihlava* – Začalo to nenápadně. Jihlavská zastupitelka **Eva Nováková** se byla s Komisí pro sociální a neziskovou oblast 14. ledna podívat na zimní noclehárně provozované Střediskem křesťanské pomoci. Město ho podpořilo v rámci dotačního programu v nákupu Iglou, které zde slouží lidem pro přenocování, i když nesplňují podmínky pro poskytování sociální služby. Na prohlídce se členové komise dozvěděli, že dle zákona o sociálních službách (ani z kapacitních důvodů) není možné v tomto zařízení podávat teplé jídlo. V zimním období je tu proto velká poptávka po instantních polévkách, které jsou teplé a stačí je jen zalít horkou vodou. 

Na základě toho zveřejnila Oblastní charita Jihlava na začátku února výzvu, že naléhavě shání pro jejich Sklad potravinové a materiální pomoci instantní polévky (které se pouze zalijí horkou vodou, nevaří se) a konzervy pro potřebné. A v tom to Evu Novákovou napadlo. Pirátský poslanec **Jan Pošvář** přece podporuje lokální producenty potravin, a to by bylo, aby se nenašel takový, který má v sortimentu i instantní polévky. A našel se. Navíc celý nápad propojení lokálního producenta s pomocí potřebným se Janu Pošvářovi natolik zalíbil, že se rozhodl aktivně zapojit a do sbírky sám přispět. Zkusil proto kontaktovat firmu Natural Jihlava JK s.r.o., kde se mu dostalo nejen kladné odpovědi, ale i velmi milého přijetí. Sám majitel této firmy nabídnul Janu Pošvářovi a Evě Novákové prohlídku ve firmě a slevu na nákup polévek, když je to na charitativní účely. 

Návštěva ve společnosti **Natural Jihlava** se nesla ve velmi přátelském duchu, bylo vidět, že se firmě daří a že mají plné ruce práce. I přes to si našli čas na naše dva „polívkové vyslance“ a jejich zvídavé dotazy. Ve firmě se zaměřují nejenom na zdravé potraviny, racionální výživu nebo potraviny pro bezlepkovou dietu, ale řeší i otázku obalů, kdy například při nedávném auditu od společnosti EKO-KOM dostali pochvalu, že nemíchají dohromady různé typy obalů, takže je možné je vždy vytřídit (typicky nedávají na plastový obal papírovou etiketu, aby nemusel skončit ve směsném odpadu).

Na závěr prohlídky nakoupil Jan Pošvář 480 kusů instantních polévek, které vyrábí přímo Natural, a vyrazil do Střediska křesťanské pomoci. Zde je s Evou Novákovou přivítali s otevřenou náručí a s vděčností polévky převzali. Vedoucí střediska David Chlupáček a jeho kolega, sociální pracovník David Rydlo, jim při té příležitosti ukázali prostory a vybavenost pro potřebné, přiblížili služby, jaké poskytují a kolik klientů je využívá. Velké části z nich zahřeje tu letošní zimu žaludek instantní polévka od pirátského poslance, nebo právě od vás. **Výzva je totiž stále otevřená a přispět tak můžete i vy**. Své dary můžete přinést na adresu Mahenova 16, Jihlava (vchod z boku budovy od parkoviště) v tomto čase: pondělí, úterý, pátek 9–12 hod.; středa 12–15 hod. Děkujeme.

---

**Odkazy**

[Profil Jan Pošvář](https://www.pirati.cz/lide/jan-posvar)

[Profil Eva Nováková](https://vysocina.pirati.cz/lide/eva-novakova)

---

**Kontakt pro média**

Hana Hajnová, 721 684 323, <hana.hajnova@pirati.cz>
